# -*- mode: mandoku-view; -*-
#+TITLE: 後山集
#+DATE: 2015-08-24 23:53:47.810446
#+PROPERTY: ID KR4d0087
#+PROPERTY: BASEEDITION WYG    
#+PROPERTY: JUAN 卷八
<pb:KR4d0087_WYG_008-1a>¶
欽定四庫全書¶
　後山集巻八　　　　　　宋　陳師道　撰¶
　　詩¶
　　　絶句¶
翼翼陳州門萬里遷人道昔人死别處一哭欲絶倒¶
　　　和豫章公黃梅二首¶
寒裏一枝春白間千㸃黃道人不好色行處若為香¶
色輕花更艶體弱香自永玉質金作裳山明風弄影¶
<pb:KR4d0087_WYG_008-1b>¶
　　　黃梅五首¶
異色深宜晚生香故觸人不施千㸃白别作一家春¶
舊鬢千絲白新梅百葉黃留花如有待迷國更須香¶
冉冉梢頭緑婷婷花下人欲傳千里信暗折一枝春¶
黃裏含真意春容帶薄寒欲知誰稱面偏插一枝看¶
花裏重重葉釵頭㸃㸃黃祗應報春信故作着人香¶
　　　巨野二首¶
紅落芙蓉晩青深蒲稗秋平湖無過鳥鳴皷有行舟¶
<pb:KR4d0087_WYG_008-2a>¶
蒲港侵衣緑蓮塘亂眼紅將身供世事結纜待囘風¶
　　　次韻秦少游春江秋野圖二首¶
翰墨功名裏江山富貴人倐看雙鳥下已負百年身¶
江清風偃木霜落雁橫空若箇丹青裏猶須着此翁¶
　　　絶句¶
斫水水可斷續弦弦可完如何鄭公客不作百年看¶
　　　北渚¶
南蕩不可度北渚風浪生向來狐兔迹已復蛟龍鳴¶
<pb:KR4d0087_WYG_008-2b>¶
　　　夜句三首¶
過雨作秋清歸雲放月明入簾摇竹影塞耳落洪聲¶
老樹仍孤秀秋蟾只獨明何須夜來雨却聽枕前聲¶
短短長長栁三三五五星斷雲當極目不盡逺峯青¶
　　　雙櫻¶
並蔕隨宜好連心着(一作/稱)意紅只堪驚老眼持此與誰¶
同¶
　　　鴈二絶句¶
<pb:KR4d0087_WYG_008-3a>¶
來往違寒暑飛鳴在稻粱未知溟海大不肯過衡陽¶
截水無留影哀空有斷羣翅開先作字行斷不成文¶
　　　江湖堂¶
莫愛西湖好涓涓去不囘無情是江水猶解及時來¶
　　　眠雲齋¶
已是登臨晩長須愛惜春終當捐世事來作卧雲人¶
　　　擬李義山柳枝詞五首¶
江清沙日煖雄鴨雌鴛鴦相看不相識花晩褪紅香¶
<pb:KR4d0087_WYG_008-3b>¶
嫋嫋東門柳重重小苑花為誰須落子着意莫藏鴉¶
雨葉不自持風花故入衣飛花已無定忍着惡風吹¶
伏雌將阿(一作/沙)鶩水陸不相直鴨鴨横波去嗝嗝呼不得¶
莫解丁香結從教長苦辛却因千種恨别作一家春¶
　　　晩遊九曲院(和章秀/才二首)¶
冷落叢祠晩囘斜狹路賒平荷留夜雨驚鳥過鄰家¶
雲暗重重樹風開旋旋花病身無俗事待得後歸家¶
　　　萱草¶
<pb:KR4d0087_WYG_008-4a>¶
喚作忘憂草相看萬事休若教花有語却解使人愁¶
　　　次韻順法師十三間樓避暑二首¶
忩暗時時雨門開處處山心蘇解衣後愁破立談間¶
枕簟長相往功名久不關論文非小陸愧色滿顔間¶
　　　次韻答邢居實二首¶
漢庭用少功何在不使羣飛接羽翰今代貴人須白髮¶
掛冠髙處未宜彈¶
秋來為客意何如千里河山信不疎昔日老人今則少¶
<pb:KR4d0087_WYG_008-4b>¶
不妨紅葉閉門書¶
　　　次韻答學者四首¶
津津爽氣貫眉目十五男兒萬里身筆下倒傾三峽水¶
胷中别作一家春¶
黄塵投老得何郎凖擬明年共我長熏沐不為杯酒汙¶
飛揚未許老夫量¶
暗中摸索不難知眼裏輪囷却見稀行地徑須先八駿¶
刺天終不羨餘飛¶
<pb:KR4d0087_WYG_008-5a>¶
太阿無前鋒不缺鉛刀不堪供一切至柔繞指剛則折¶
善而藏之光奪月¶
　　　次韻秦覯聽雞聞雁二首¶
行斷哀多影不留有人中夜攬衣裘筆頭細事真堪恨¶
眼裏長檠不解愁¶
立馬堦除待一鳴何如春夢不聞聲固知雞口羞牛後¶
不待鳴羣巳可驚¶
　　　嘲秦覯¶
<pb:KR4d0087_WYG_008-5b>¶
長鋏歸來夜帳空衡陽囘雁耳偏聰若為借與春風看¶
無限珠璣咳唾中¶
　　　謝人寄酒¶
舊香餘味記黄封厭見春泥滿眼紅千乘莫從公子後¶
百壺能為故人東¶
　　　和江秀才獻花三首¶
風雨東籬冷落看清溪水落玉峯寒酒家不辦當罏費¶
乞與先生種杏壇¶
<pb:KR4d0087_WYG_008-6a>¶
疎花得雨數枝黄白髮縁愁百尺長要與先生同一醉¶
故留秋意作重陽¶
江公孤憤不宜秋吟作秋蟲到白頭過我可為千日醉¶
從公難作百錢游¶
　　　寄豫章公三首¶
密雲不雨卧烏龍已足人間第一功得諾向來輕季子¶
打門何日走周公¶
愧無一縷破雙團慣下薑鹽枉肺肝誓酒不應忘此老¶
<pb:KR4d0087_WYG_008-6b>¶
論詩寧肯乞麄官¶
人須百斛買雙鬟水截龍章試虎斑老覺才疎渾不稱¶
自攜雲月瀉潺湲¶
　　　贈秦覯二首¶
兩秦並立難為下萬里長驅在此初别後未忘三日語¶
人來肯作數行書¶
文章從古不同時詩語驚人筆益奇過與阿平應絶倒¶
世間能有幾人知¶
<pb:KR4d0087_WYG_008-7a>¶
　　　次韻蘇公竹間亭絶句¶
竹裏髙亭燈燭光今年復得杜襄陽倐看老盡千年後¶
更想霜林百尺強¶
　　　東禪¶
東阡急雨不成泥度密穿青取逕微邂逅無人成獨往¶
慇懃有月與同歸¶
　　　八月十日二首¶
一夢人間四十年只應炊竈固依然兩官不辦一丘費¶
<pb:KR4d0087_WYG_008-7b>¶
五字虚隨萬里船¶
人生七十今強半老去光隂已後身更欲置身須世外¶
世間元自不關人¶
　　　迎新將至漕城¶
早投林野違風雨晚傍塵沙飽送迎却愧兩街屠販子¶
卧聽車馬過橋聲¶
　　　即事¶
老覺山林可避人正須麋鹿與同羣却嫌鳥語猶多事¶
<pb:KR4d0087_WYG_008-8a>¶
強管陰晴報客聞¶
　　　齋居¶
青奴白牯靜相宜老罷形骸不自持一枕兩忩深閉閣¶
卧聽叢竹雨來時¶
　　　中秋夜東刹贈仁公¶
盈盈秋月不餘分葉露懸光可數塵此地正須煩一笑¶
要人排户問東隣¶
　　　卧病絶句¶
<pb:KR4d0087_WYG_008-8b>¶
老裏何堪病再來愁邊不復酒相開一生也作千年調¶
兩脚猶須萬里囘¶
　　　南軒絶句¶
少日書林頗著勲莫年貪佛替論文銅鑪瓦椀芒鞋裏¶
此外惟須對此君¶
　　　絶句¶
此身精力盡於詩末歲心存力已疲不共盧王爭出手¶
却思陶謝與同時¶
<pb:KR4d0087_WYG_008-9a>¶
　　　春興¶
東風作惡不成寒野水穿沙自作灘細草無端留客卧¶
繁枝有意待人看¶
　　　次韻囘山人贈沈東老二首¶
一杯領意不須沽六字持身已有餘癡子未知天上樂¶
先生今解世間書¶
　　　後篇屬沈東老¶
隨世功名非所望稱家豐儉不求餘青衫出指論奇字¶
<pb:KR4d0087_WYG_008-9b>¶
白髮挑燈寫細書¶
　　　以桂(桂一/作拄)杖供仁山主二首¶
錯節孤根勁有餘坐床須按起須扶一生用底今相贈¶
更問林間有此無¶
洗足投笻只坐禪厭尋岐路費行纒老來不復人間事¶
不用山公更削圓¶
　　　項城道中寄劉令使修溪橋¶
老怯危橋泥没膝喜聞吾黨政如春須君不惜千金費¶
<pb:KR4d0087_WYG_008-10a>¶
此後寧無我輩人¶
　　　碓磨寨¶
以人為食殺為戲自昔無聞爾所先信有亡身一言盡¶
獨能遺臭萬人傳¶
　　　送倫化主¶
赤髭白足可憐生躡蹻擔囊壯此行要致雪峯千五百¶
不妨兼識謝宣城¶
　　　贈魏衍三首¶
<pb:KR4d0087_WYG_008-10b>¶
妙年文墨秀儒林老眼今晨得再明歷塊過都聊可待¶
未須囘首一長鳴¶
崔蔡論文不足過新詩平處到隂何寧須萬户權輕重¶
不待千篇一已多¶
敏捷為文筆不休何妨縮手小遲留名駒已自思千里¶
老子終當讓一頭¶
　　　贈國寶三首¶
承家從昔如君少得士於今孰我先口擬説詩心已解¶
<pb:KR4d0087_WYG_008-11a>¶
世間快馬不須鞭¶
往歲黄童(黄/預)今寇君髙文要學亦多聞留年看舉天南¶
翼過目先空冀北羣¶
虎子墮地氣食牛雀兒浴處魚何求可柰我衰才亦盡¶
正須二子與同游¶
　　　題柱(并序/)¶
　永安驛廊東柱有女子題五字云無人解妾心日夜¶
　長如醉妾不是瓊奴意與瓊奴類讀而哀之作二絶¶
<pb:KR4d0087_WYG_008-11b>¶
　句¶
桃李催殘風雨春天孫河鼓隔天津主恩不與妍華盡¶
何限人間失意人¶
從昔嬋娟多命薄如今歌舞更能詩孰如(一作/知)文雅河¶
陽令不削瓊奴柱下題¶
　　　陶朱公廟¶
千篇奏牘漫多知百戰收功未出奇名下難居身可辱¶
却將湖海換西施¶
<pb:KR4d0087_WYG_008-12a>¶
　　　次韻别張芸叟¶
中年為别更堪頻四海為家託一身此别時須問生死¶
孰知詩力解窮人¶
　　　僧慧僧和同往南山¶
驥騄同羣鴻雁行登臨端為作重陽南臺二謝風流絶¶
凖擬歸來古錦囊¶
　　　謝端硯¶
王家舊物羣偷後石出蠻溪百丈深揮翰吾非玉堂手¶
<pb:KR4d0087_WYG_008-12b>¶
斷金君有古人心¶
　　　何郎中出示黄公草書四首¶
龍蛇起伏筆無前江漢淵囘語更妍好事元須一賞足¶
藏家不必萬人傳¶
此詩此字有誰知畫省郎官自崛奇罪大從來身萬里¶
政成今有(一作/見)麥三岐¶
四海聲名何水曹新詩舊徳自相髙一官早要稱三字¶
二鬢何須(一作/誰教)着兩毛¶
<pb:KR4d0087_WYG_008-13a>¶
當年闕里與論詩晩歲江山斷夢思妙手不為平世用¶
髙懐猶有故人知¶
　　　西郊二首¶
紅緑相催春事闌可能無意待人看不因送客那能出¶
衰病經年一據鞍¶
攅眉歛目抵風沙暗度城西十里花厯肆側聽長短句¶
縁溪斜着兩三家¶
　　　謝憲臺趙史惠米¶
<pb:KR4d0087_WYG_008-13b>¶
平生忍欲今忍貧閉口逢人不少陳俸薄身清趙都史¶
也能作意向詩人¶
　　　城南夜歸寄趙大夫¶
書生作意一斑足杜陵據鞍兩眼寒風雨喚人歸去好¶
免教街吏報平安¶
　　　戲寇君二首¶
杜老秋來眼更寒蹇驢無復逐金鞍南鄰却有新歌舞¶
借與詩人一面看¶
<pb:KR4d0087_WYG_008-14a>¶
南鄰歌舞隔牆聽想對朝忩暈倒青莫望喚人看嫋娜¶
只憑幽夢寄丁寧¶
　　　絶句四首¶
秋床歸臥不縁愁病與衰謀作老仇數樹直青能爾瘦¶
一軒殘照為誰留¶
芒鞋竹杖最關身散髮披衣不待人三兩作鄰堪共話¶
五千插架未為貧¶
昏昏嗜睡元非病續續題詩不耐閑作意買山還得笑¶
<pb:KR4d0087_WYG_008-14b>¶
多方拔白却成斑¶
書當快意讀易盡客有可人期不來世事相違每如此¶
好懐百歲幾囘開¶
　　　騎驢二首¶
復作騎驢不跨驢此生斷酒未須扶獨無錦里驚人句¶
也得梁園畫作圖¶
衝籬突市不逡巡掠面驚風撲眼塵出手推敲寧避尹¶
題門吟咏不逢人¶
<pb:KR4d0087_WYG_008-15a>¶
　　　寄曹州晁大夫¶
墮絮隨風花作塵黄樓桃李不成春只今容有名駒子¶
困倚闌干一欠伸¶
　　　絶句¶
水搖電繞雷取龍伏蛙號蚓海瀆空黒雲黄槐度白鳥¶
映日急雨囘斜風¶
　　　徐僊書¶
　徐清字靜之蓬萊女官也下西里王氏詩作謝體書¶
<pb:KR4d0087_WYG_008-15b>¶
　效黄魯直妍妙可喜敬作三絶句¶
蓬壺仙子補天手筆妙詩清萬世功肯學黄家元祐脚¶
信知人厄匪天窮¶
詩成已作客兒語筆下還為魯直書豈是神仙未賢聖¶
不隨時事向人疎¶
金華牧羊小家子西真攘桃何代兒詩着海山書落爪¶
向來何(一作/那)免世人疑¶
　　　絶句二首¶
<pb:KR4d0087_WYG_008-16a>¶
里中餽杏得嘗新馬上逢花始見春勤苦著書如此吏¶
世間枉是最閑人¶
密密丹房疊疊花一枝臨路為人斜丁寧語鳥傳春意¶
白下門東第幾家¶
　　　三月廿二日榴花盛開戲作¶
五月榴花忽見春白頭喜遇一番新可能略不解春意¶
只有尋枝摘葉人¶
　　　謝趙生恵芍藥三首¶
<pb:KR4d0087_WYG_008-16b>¶
郁郁芬芬十里焄紅紅白白數枝春要將結習惱鶖子¶
送與毗耶彼上人¶
從微至老走風塵喜見鄉園第四春獨舞東風醉西子¶
政縁無語却宜人¶
九十風光次第分天憐獨得殿殘春一枝賸欲簮雙髻¶
未有人間第一人¶
　　　寄鄰¶
借子翩翩果下駒春原隨處小踟蹰可能炙背春風裏¶
<pb:KR4d0087_WYG_008-17a>¶
臥把青銅摘頷鬚¶
　　　觸目¶
果下翩翩跨紫騮踏花濺水見風流可無雙璧千金聚¶
付與狂兒取次遊¶
　　　送姚先生歸宜山三首¶
鄭公龍變不容親猶有先生不絶塵(鄭乃姚之師姚/亦不復見也)定¶
力不為生死動始知天地有閑人¶
老逢熙運乞前官病遇先生得内丹一飽有期吾事了¶
<pb:KR4d0087_WYG_008-17b>¶
千年不死後人看¶
宇定心清面發丹下床投杖覺輕安此身已許壺丘子¶
他日爭尋靖長官¶
　　　席上勸客酒¶
稍開襟抱使心寛大放酒腸須盞乾珠簾十里城南道¶
肯作當年小杜看¶
　　　和黄生出遊三首¶
右坊左里逺相求東度南登稱意遊已着連峯妨目極¶
<pb:KR4d0087_WYG_008-18a>¶
不應疾雨使心休¶
諸郎連壁萬人看新有詩聲伯仲間作意登臨還得句¶
此生寧復要長閑¶
賸欲登臨强作歡衣冠未動意先闌從今泉石非吾事¶
只借君詩細細看¶
　　　盤馬山(山頂數丈無草木相/傳漢祖盤馬於此)¶
耕桑戰伐飽曾經廟毁村荒不乞靈尚有君王盤馬迹¶
至今草木不能青¶
<pb:KR4d0087_WYG_008-18b>¶
　　　從寇生求茶庫紙¶
南朝官紙女兒膚玉版雲英比不如乞與此翁元不稱¶
他年留待大蘇書¶
　　　黄樓¶
樓上當當徹夜聲與人何事有枯榮已傳紙貴咸陽市¶
更恐書留後世名¶
　　　酬顔生惠茶庫紙¶
破卵剥膜肌理滑削玉作版光氣熏老子尚堪哦七字¶
<pb:KR4d0087_WYG_008-19a>¶
阿買頗能書八分¶
　　　贈周秀才二首¶
與君世好自比鄰(宣古與大父外大/父遊君其孫也)豐悴相從久更親¶
急棹(一作/駕)小舟來取别固知風味似前人¶
早逢異人得異術究窮咎休出頃刻相逢拍手問由來¶
恠我今年有陰徳(魏衍注云周嘗謂先生命/未甚合故有陰徳之語)¶
　　　絶句¶
雲海冥冥日向西春風欲動意猶微(魏衍云丙藁塗二/字未注王子飛云)¶
<pb:KR4d0087_WYG_008-19b>¶
(趙誠伯本作欲動一/云春風着意力猶微)無端一棹歸舟疾驚起鴛鴦相背¶
飛¶
　　　和李文叔退朝¶
朝流駭汗蒸雙猊風捲屯雲散萬蹄任使輕衫汙嬌色¶
可令纎手洗春泥¶
　　　和謝公定雨行逢賣花¶
逢花駐馬尚多情天不違人旋作晴不使近詩增紙價¶
得知春入鳳凰城¶
<pb:KR4d0087_WYG_008-20a>¶
　　　酬王立之二首¶
頓有亭前玉色梅情知不肯破寒開似憐憔悴兩公(指/蘇)¶
(黄/)客獨倚東風遣信來¶
重梅雙杏巧相將不為遊人只自芳應恠詩翁非老手¶
相逢不作舊時香¶
　　　謝王立之送花¶
過雨生泥風作塵馬蹄聲裏度芳辰城南居士風流在¶
時送(一作時遣/一作猶遣)名花與報春¶
<pb:KR4d0087_WYG_008-20b>¶
　　　和參寥明發見鄰家花二首¶
短牆春色過鄰家行不逢人只見花新緑葱葱紅蔌蔌¶
却成粧面映青紗¶
滿城桃李一番新深院繁枝别得春從此詩翁有新語¶
不須紅濕少城闉¶
　　　贈吳氏兄弟三首¶
一長未可衆人師萬里元隨八馬蹄不解征西諸子弟¶
却憐野鶩厭家雞¶
<pb:KR4d0087_WYG_008-21a>¶
才隨年盡不重奇每愧諸郎索近詩旋作七言供一笑¶
自癡那得使人癡¶
得失媸妍只自知略容千載有心期恨君不見金華伯¶
何處如今更有詩¶
　　　嘲無咎文潛二首¶
詩人要瘦君則肥便然偉觀詩不宜詩亦於人不相累¶
黄金九鐶腰十圍¶
一饑縁我不縁渠身作賈孟行詩圖窮人乃工君未可¶
<pb:KR4d0087_WYG_008-21b>¶
早據要路安肩輿¶
　　　寄都下故人示王子安¶
湖海相忘目自疎經年不作一行書世間惟有韓康伯¶
肯為淵源住歲餘¶
　　　擬漢宫詞三首¶
葉葉霜林著意紅翩翩行騎語墻東黄金擬買長門賦¶
未信君恩屬畫工¶
月與秋期特地圓花隨人意作春妍却因姊弟爭珠鳳¶
<pb:KR4d0087_WYG_008-22a>¶
更欲君王意外憐¶
帳底吹煙香自薫鏡前含笑意生春經年不道君恩薄¶
却是恩深更誤人¶
　　　秦少章見過¶
淮南小山秦氏子舊雨不來今雨來風席起麄晨突冷¶
坐看鳥迹破蒼苔¶
　　　絶句¶
老着江湖才一得病占風雨漫多知身將白鳥同歸月¶
<pb:KR4d0087_WYG_008-22b>¶
夢到黄粱未熟時¶
　　　十八日觀潮四首¶
一年壯觀盡今朝水伯何知故晩潮海浪肯隨山俯仰¶
風帆長共客飄摇¶
眼看白浪覆青山誰信黄昏去復還縱使百年終有盡¶
何須豪横詫吳蠻¶
千槌擊鼓萬人呼一抹濤頭百尺餘明日潮來人不見¶
江邊只有候潮魚¶
<pb:KR4d0087_WYG_008-23a>¶
江平石出漲沙浮舩閣平洲水斷流朝莫去來何日了¶
一杯誰與弔陽侯¶
　　　十七日觀潮三首¶
潮頭初出海門山千里平沙轉面間猶有江神憐北客¶
欲將奇觀破衰顔¶
江水悠悠自在流向人無恨(一作/限)不應愁相逢不覺渾¶
相似誰使清波早白頭¶
漫漫平沙走白虹瑶臺失手玉杯空晴天揺動清江底¶
<pb:KR4d0087_WYG_008-23b>¶
晚日浮沉急浪中¶
　　　月下觀潮二首¶
隔江燈火是西興江水清平霧雨輕風送潮來雲四散¶
水光月色鬬分明¶
素練横斜雪滿頭銀潮吹浪玉山浮猶疑海若誇河伯¶
豪悍須教水倒流¶
　　　宿錢塘尉廨¶
平湖遶舍山無盜官事長閑俸有金安得終身為禦冦¶
<pb:KR4d0087_WYG_008-24a>¶
不辭兒女作吳音¶
　　　寄北山順法師二首¶
十年聞問不逢人一面相逢過所聞髙士不應輕俗士¶
欲將汗脚上垂雲¶
山下遊塵不汙人耳邊溪水去猶聞羨君身世渾無事¶
坐看青山過白雲¶
　　　贈大素(缺一/字)軻律師二首(山居不出/十四年矣)¶
林間細路暗通門火閣深藏雪裏春自笑世間千計錯¶
<pb:KR4d0087_WYG_008-24b>¶
羨他湖上十年人¶
枕帳清寒夜色空琉璃明淨晩燈紅定知城市無窮事¶
盡在山人冷眼中¶
　　　贈寫真禧道人¶
久病多愁易老身塵容衰鬢不長新早須置我山巖裏¶
不是麒麟閣上人¶
　　　次韻性都正北山逐凉¶
海風吹雨過梅黄叢竹留陰借晚凉更欲從君談妙理¶
<pb:KR4d0087_WYG_008-25a>¶
鳬脛能短鶴能長¶
　　　叔父惠鉢三首¶
當家父子親分付不比黄梅萬里來不解當年明上座¶
嶺頭言下却空囘¶
蒲團未有祖師意洗鉢何曾識趙州萬里空歸君解否¶
老胡端為我能留¶
聲中得句已忘言斷酒持齋却自然大有西來真的意¶
飢時着飯飽時懸¶
<pb:KR4d0087_WYG_008-25b>¶
　　　次韻蘇公謁吿三首¶
靜中有業官成集醉裏無何老是鄉文寶向來無一物¶
却須天女與拈香¶
竭澤囘波不作難未應平地起風瀾是身非有從何病¶
試下先生一着看¶
紙帳薰爐作小春貍奴白牯對忘言更無人問維摩詰¶
始是東坡不二門¶
　　　放歌行二首¶
<pb:KR4d0087_WYG_008-26a>¶
春風永巷閉娉婷長使青樓誤得名不惜捲簾通一顧¶
怕君着眼未分明¶
當年不嫁惜娉婷抹白施朱作後生説與旁人須早計¶
隨宜梳洗莫傾城¶
　　　戲元弼四首¶
濁涇清渭不同源世好因循到子孫只待白頭能潦倒¶
不虞青眼巳瀾翻¶
山頭落日着忩明花裏來禽起笑聲豈有詩成須白傅¶
<pb:KR4d0087_WYG_008-26b>¶
獨於酒可置公榮¶
翩翩别去七經年特特歸來兩浩然東道有時推謝令¶
後堂無地着彭宣¶
車馳卒奔風雨過白髮故人餘一箇幸是元無左阿君¶
何須不着陳驚坐¶
　　　送王生兼寄西堂圖澄禪師¶
未仕寧論馬少游虚名非復韓潮州祖師若問西來信¶
為説蒼頭與白頭¶
<pb:KR4d0087_WYG_008-27a>¶
　　　讀白樂天臨水坐詩¶
西方社裏收身早白髮人中得計長不作北門東掖客¶
更無閑事可思量¶
　　　次韻黄無悔惜梅¶
雪擁寒門鵲不來江南春信小遲囘遥知詩力(一作/律)生¶
春早一抹江梅趂眼開¶
　　　酒户獻花以奉先聖戲作¶
蕭蕭竹雨亂鳴鴉嫋嫋風忩暗碧紗玉座塵埃香火冷¶
<pb:KR4d0087_WYG_008-27b>¶
酒家來獻一枝花¶
　　　謝田氏¶
登門執別有不答慚愧公家父子孫顧我何堪能至此¶
正縁同徳又同門¶
　　　南臺¶
城郭收燈興未休却囘春信到臺頭東風未借登臨便¶
柳色遥看特地愁¶
　　　馬上口占呈立之¶
<pb:KR4d0087_WYG_008-28a>¶
廉纎小雨濕黄昏十里塵泥不受辛轉就鄰家借油蓋¶
始知公是最閑人¶
　¶
　¶
　¶
　¶
　¶
　¶
<pb:KR4d0087_WYG_008-28b>¶
　¶
　¶
　¶
　¶
　¶
　¶
　¶
　後山集巻八¶
