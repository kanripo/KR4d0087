# -*- mode: mandoku-view; -*-
#+TITLE: 後山集
#+DATE: 2015-08-24 23:53:48.122126
#+PROPERTY: ID KR4d0087
#+PROPERTY: BASEEDITION WYG    
#+PROPERTY: JUAN 記跋
<pb:KR4d0087_WYG_025-1a>¶
後山集記跋¶
先生姓陳諱師道字履常一字無巳彭城人幼好學行¶
其所知慕古作者不為進取計也年十六謁南豐先生¶
曽公鞏曽大器之遂受業於門元豐四年神宗皇帝命¶
曽典史事且謂修史最難申敕切至曽薦為其屬朝廷¶
以白衣難之方復請而以憂去遂寢太學又薦其文行¶
乞為學録不就樞密章公惇髙其義冀來見特薦於朝¶
而終不一往元祐初翰林學士蘇公軾與侍從列薦乃¶
<pb:KR4d0087_WYG_025-1b>¶
官之俾敎授其鄉未㡬除太學博士言事者謂先生甞¶
謁告詣南都見蘇公為私遂罷移頴州敎授紹聖初又以¶
餘黨罷换江州彭澤令未行丁母憂寓僧舎人不堪其¶
貧暨外除猶不言仕者凡四年左右圖書日以討論為¶
務葢其志専欲以文學名後世也元符三年除棣州敎¶
授隨除秘書省正字将用矣歿於建中靖國元年十二¶
月之二十九日年四十九友人鄒公浩買棺以殮朝廷¶
特賜絹二百疋嘗與往來者共賻之然後得歸初先生¶
<pb:KR4d0087_WYG_025-2a>¶
學於曽公譽望甚偉及見豫章黄公庭堅詩愛不捨手¶
卒從其學黄亦不讓士或謂先生過之惟自謂不及也¶
先生既歿其子豐登以全藳授衍曰先實知子子為編¶
次而狀其行衍既狀其行矣親録藏於家者今十三年¶
顧未敢當也衍嘗謂唐韓愈文冠當代其傳門人李漢¶
所編衍從先生學者七年所得為多今又受其所遺甲¶
乙丙藳皆先生親筆合而挍之得古律詩四百六十五¶
篇文一百四十篇詩曰五七雜以古律文曰千百不分¶
<pb:KR4d0087_WYG_025-2b>¶
類衍今離詩為六巻類文為十四巻次皆從舊合二十¶
巻目録一巻又手書之竊惟先生之文簡重典雅法度¶
謹嚴詩語精妙葢未嘗無謂而作其志意行事班班見¶
於其中小不逮意則棄去故家之所留者止此昔漢揚¶
雄作太𤣥法言箴賦如劉歆號知文始敬之後而短毁¶
謂其必傳者桓譚一人而巳先生之文早見稱於曽蘇¶
二公世人好之者猶以二公故也今賢士大夫競收藏¶
之則其傳也奚待於衍耶後豈不有得手寫故本以證¶
<pb:KR4d0087_WYG_025-3a>¶
其誤者則不肖之名因附兹以不朽為幸焉其闕方求¶
而補諸又有解洪範相表闡微彰善詩話叢談各自為¶
集云政和五年十月六日門人彭城魏衍謹記跋¶
